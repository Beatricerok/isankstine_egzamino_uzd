einkūnas, arba Meino meškėnas, kartais vadinamas Amerikos ilgaplaukė (angl. Maine Coon) – viena populiariausių naminių kačių (Felis catus) natūralių veislių pasaulyje. Tai pačios stambiausios naminės katės - patinai vidutiniškai sveria 5,9-8,2 kg (stambiausi iki 12 kg.), patelės vidutiniškai 3,6-5,4 kg. Suaugusių aukštis gana įvairus - 25-41 cm. Kūno ilgis (matuojant su uodega) iki 1,2 m. 2010 m. į Gineso rekordų knygą buvo įrašytas šios veislės patinas, vardu „Stewie“, kurio kūno ilgis siekė 123 cm[1]. Uodega iki 36 cm ilgio.

Šios veislės katės bręsta lėtai – maždaug iki trečiųjų gyvenimo metų.

Istorija
Meino meškėno katės pavadinimas kilęs nuo Meino valstijos, kur veislė atsirado, o meškėno, nes žieduotos šių kačių uodegos ilgais krintančiais plaukais panašios į meškėno. Meino meškėno kačių protėvius atsivežė jūreiviai. Buvo ir tebėra įprasta į ilgas jūrų keliones pasiimti kačių, kad jos neleistų laive veistis žiurkėms ir pelėms. Pusiau ilgaplaukės katės galėjo atsirasti Šiaurės Amerikoje su jūrų keliautojais iš Anglijos ar Skandinavijos ir čia poruotis su vietos trumpaplaukėmis katėmis. Vieningai sutinkama, jog Meino meškėno veislės katės yra turkų angoros giminaitės.

Meino meškėno veislės katės parodose JAV dalyvavo jau nuo 1985 m. ir buvo labai populiarios, kol britai įvežė persų ilgaplaukes. Dabar „meškėnių“ parodose gerokai mažiau, bet jos išlieka mylimos kačių augintojų.

1951 m. kačių augintojai įkūrė Centrinį Meino kačių klubą ir pradėjo rengti vien šios veislės kačių parodas. Netrukus šiomis katėmis susidomėjo ir kitų šalių gyventojai ir Meino meškėno katės ėmė dalyvauti parodose Europoje.

Charakteris
Šios katės neaikštingos, mėgsta draugiją, yra gero būdo. Puikios medžiotojos. Gerai sugyvena su kitomis katėmis ir šunimis, jei nuo mažens augo kartu. Gerai jaučiasi tiek nuosavame, tiek daugiabučiame name. Mėgsta žaisti, tačiau kartais būna labai tylios, vangios. Daugumai patinka glostymas, glamonės ir šukavimas.

Fizinės savybės
Meino meškėno veislės katės – stambiausios naminės katės. Raumeningo kūno ilgis didesnis už aukštį, krūtinė plati. Kojos vidutinio ilgumo, tarp letenėlių pirštų auga plaukų kuokšteliai. Būdinga ilga uodega. Galva vidutinio pločio, aukštais skruostikauliais. Iš profilio matyti, kad nosis kiek įlinkusi, bet nedaug. Ausys didelės ir plačios. Iš ausų kyšo plaukai. Didžiulės akys elipsės formos, įkypos. Kailis tankus, pusiau ilgas plaukas daug ilgesnis ant pilvo, šonų ir uodegos. Kailis susiformuoja katei sulaukus aštuoniolikos mėnesių amžiaus, kartais ir vėliau.

Meino meškėno katės būna tik gamtinių paprastų naminių kačių spalvų. Raštai ir spalvos labai įvairūs: juoda, melsva, rausva, kreminė, kartais su baltais lopais, raina, su sidabrišku poplaukiu.

Taip pat skaitykite
Naminių kačių veislių sąrašas
Naminiai gyvūnai
Gyvūnų globa
Šaltiniai
 cbsnews.com / World's longest cat dies in Nevada. February 5, 2013
Esther J.J. Verhoef-Verhallen. Kačių enciklopedija, vert. Danguolė Žalytė. Vilnius: Aktėja, 2002.
